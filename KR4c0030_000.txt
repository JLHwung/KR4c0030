# -*- mode: mandoku-view; -*-
#+TITLE: 宗玄集
#+DATE: 2015-08-24 23:46:49.165567
#+PROPERTY: ID KR4c0030
#+PROPERTY: BASEEDITION WYG    
#+PROPERTY: JUAN 提要
<pb:KR4c0030_WYG_000-1a>¶
欽定四庫全書　　　　集部二¶
　宗𤣥集　　　　　　　别集類一(唐/)¶
　　提要¶
　　　　(臣/)等謹案宗𤣥集三巻附録元綱論一巻内¶
　　　　丹九章經一卷唐吴筠撰筠字貞節華隂人¶
　　　　隠於南陽天寳中召至京師請為道士居嵩¶
　　　　山復求還茅山東逰會稽往來天台剡中與¶
　　　　李白孔巢父酬唱大歴中卒弟子私諡曰宗¶
<pb:KR4c0030_WYG_000-1b>¶
　　　　𤣥先生新舊唐書皆載隠逸傳此本為浙江¶
　　　　鮑氏知不足齋所鈔末有原跋云收入道藏¶
　　　　中世無别本然文獻通考云吴筠宗𤣥先生¶
　　　　集十卷前有權徳輿序列於别集諸人之次¶
　　　　則當時非無傳本此跋題戊申嵗不著年號¶
　　　　疑作於通考後也巻首權徳輿序稱太原王¶
　　　　顔類遺文為三十巻後又有吴尊師□亦徳¶
　　　　輿撰乃言文集二十巻均與文獻通考稱十¶
<pb:KR4c0030_WYG_000-2a>¶
　　　　巻者不合考徳輿序稱四百五十篇而此本¶
　　　　合詩賦論僅一百十九篇則非完書矣又舊¶
　　　　書筠本傳云魯中儒士也新書本傳云華州¶
　　　　華隂人徳輿序稱華隂人而傳又云魯儒士¶
　　　　序稱受正一法於馮尊師上距陶宏景五傳¶
　　　　傳又云受正一法於潘體元乃馮之師亦相¶
　　　　乖刺考舊書李白傳稱天寳初客逰會稽與¶
　　　　道士吴筠隠於剡中而傳乃言禄山將亂求¶
<pb:KR4c0030_WYG_000-2b>¶
　　　　還茅山既而中原大亂江淮多盗乃東逰會¶
　　　　稽與詩人李白孔巢父詩篇酬和不知天寳¶
　　　　亂後白已因永王璘事流夜郎矣安能與筠¶
　　　　同隠此傳殆出於依託序又稱筠卒於大歴¶
　　　　十三年卒後二十五歳乃序此集其年為貞¶
　　　　元十九年徳輿於貞元十七年知禮部貢舉¶
　　　　明年真拜侍郎故是年作序系銜云禮部侍¶
　　　　郎其文與史合而金丹九章經後又載筠自¶
<pb:KR4c0030_WYG_000-3a>¶
　　　　序一篇題元和戊戌年作戊戌乃元和十三¶
　　　　年距所謂先生化去之年又隔四十年後且¶
　　　　云元和中逰淮西遇王師討蔡賊吴元濟避¶
　　　　亂東嶽遇李謫仙授以内丹九章經殆似囈¶
　　　　語然則此序與傳同一偽撰矣据新舊唐書¶
　　　　皆有元綱三篇語則巻末所附元綱論三篇¶
　　　　自属筠作至内丹九章經核之以序偽妄顯¶
　　　　然以流傳已久姑併録之而辨其牴牾如右¶
<pb:KR4c0030_WYG_000-3b>¶
　　　　乾隆四十六年四月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
#+PROPERTY: JUAN 原序
<pb:KR4c0030_WYG_000-4a>¶
宗𤣥集原序¶
道之為物無不由也無不貫也而况本於𤣥覽發為至¶
言言而藴道猶三辰之麗天百卉之麗地平夷章大恬¶
澹温粹飄飄然軼八紘而泝三古與造物者為徒其不¶
至者遺言則華涉理則泥雖辯麗可嘉采真之士不與¶
也宗𤣥先生吴君其知言者歟先生諱筠字貞節華隂¶
人也年十五篤志於道與同術者隠于南陽倚帝山閎¶
覽古先遐蹈物表芝耕雲卧聲利不入天寶初𤣥纁鶴¶
<pb:KR4c0030_WYG_000-4b>¶
板徵至京師用希夷啟沃脗合𤣥聖請度為道士宅居¶
於嵩陽丘乃就馮尊師齊整受正一之法初梁貞白陶¶
君以此道授昇𤣥王君王君授體𤣥潘君潘君授馮君¶
自陶君至於先生凡五代矣皆以隂功救物為王者師¶
十三年召入大同殿尋又詔居翰林明皇在宥天下順¶
風祈向乃獻𤣥綱三篇優詔嘉納志在遐舉累章乞還¶
以禽魚自况藪澤為樂得請未幾盜汙三川羽衣虚舟¶
泛然東下棲匡廬登㑹稽浮浙江息天柱隠機埋照順¶
<pb:KR4c0030_WYG_000-5a>¶
吾靈龜有時放言以暢天理且以園公歌詠於紫芝𢎞¶
景怡恱於白雲故屬詞之中尤工比興觀其自古王化¶
詩與大雅吟步虚詞遊仙雜感之作或遐想古理以哀¶
世道或磅礴萬象用㝠環樞稽性命之紀達人事之變¶
大率以嗇神挫銳為本至於奇采逸響琅琅然若戛雲¶
璈而凌倒景崑閬松喬森然在目近古遊方外而言六¶
義者先生實主盟焉至若總論谷神之妙則有𤣥綱哀¶
蓬心蒿目之逺於道也則有神仙可學論疏瀹澡雪使¶
<pb:KR4c0030_WYG_000-5b>¶
無落吾事則有洗心賦岩居賦脩胸中之誠而休乎天¶
君則有心目論契形神頌其他操章寓書賛美叙别非¶
道不言言而可行泊然以微妙卓爾而昭曠合為四百¶
五十篇博大真人之言盡在是矣大厯十三歳歳直鶉¶
首止于宣城道觀焚香返眞於虚室之中門弟子有邵¶
冀𤣥者率籲其徒寧神於天柱西麓從其命也冀𤣥徧¶
得先生之道如槁木止水刳心遺形太原王顔嘗恱先¶
生之風自先生化去二十五歳顔為御史丞類斯遺文¶
<pb:KR4c0030_WYG_000-6a>¶
為三十篇拜章上獻藏在秘府厥後冀𤣥得其本以授¶
予請序引其逕庭庻傳永乆别有辯析世惑之論不列¶
於此編至若挺神竒祛物怪告鍊脫之地合肸蠁之符¶
皆備刻於金石者之說今徒采獲斯文以序崖略且俾¶
後學知道者必知言云權徳輿序¶
